---
title: "Tydzień dla równowagi – warsztaty rozwoju osobistego"
date: 2022-06-01
image: "/images/warsztaty3.jpg"
description: "Obecny świat nie sprzyja życiu w równowadze. Pandemia dodatkowo oddzieliła nas od życia i sprawiła, że zamknięci w miastach, z twarzą przed monitorem, tęsknimy za głębokim kontaktem ze sobą, innymi ludźmi i przyrodą. Jeśli masz poczucie, że pracujesz za dużo, bierzesz na siebie za dużo obowiązków, żyjesz w pośpiechu i braku uważności, odżywiasz się śmieciowym jedzeniem, a Twoje relacje są powierzchowne i niesatysfakcjonujące, to najwyższy czas na zmianę."
---

**Tydzień dla równowagi jest wyjątkową propozycją dla wszystkich tych, którzy potrzebują złapać drugi oddech po szaleńczym tempie życia w mieście.** Jest okazją do przyjrzenia się swojemu życiu z dystansu, zbadania obszarów, w których manifestuje się nierównowaga odbierająca poczucie sensu, spełnienia, spokoju i szczęścia. Tydzień dla równowagi jest pierwszym krokiem do zbalansowania własnego życia, rozpoznania swoich najgłębszych tęsknot i potrzeb, odkrycia prostej egzystencji, która jednocześnie daje poczucie pełni i sensu.

W naturalnym górskim otoczeniu, z dala od ludzkich siedzib, hałasu, zgiełku i pośpiechu będziesz mógł/mogła doświadczyć prostoty życia w bliskim kontakcie z przyrodą, z innymi ludźmi oraz samym sobą. Rezygnując z cywilizacyjnych udogodnień, będziesz miał/a okazję uczyć się, jak niewiele potrzeba, by żyć w pełni, czerpiąc ze skarbnicy natury.

**Tydzień dla równowagi to 50 godzin warsztatów i indywidualnych konsultacji poświęconych najważniejszym obszarom życia, takim jak bliskie związki, praca, kontakt z własnym ciałem czy przyrodą.** Praca ma miejsce w małej, kameralnej grupie składającej się z czterech osób, co gwarantuje indywidualne podejście oraz intensyfikuje proces, w którym bierze udział uczestnik.

Praca w grupie oraz konsultacje indywidualne mają charakter rozwojowy, nie zaś terapeutyczny. Oznacza to, że uczestnikiem grupy może być osoba, która nie leczy się psychiatrycznie i jest nastawiona na rozwijanie swojego potencjału, a nie leczenie zaburzeń psychicznych.

#### Warunki pobytu:

Bacówka położona jest w Gorcach (pasmo Lubania) w odosobnionym miejscu, na wysokości około 900 m n.p.m. Prowadzi do niej ścieżka, którą idzie się z przysiółku Wymyśle w Grywałdzie przez około 45 min.
W bacówce nie ma prądu ani bieżącej wody. Po zapadnięciu zmroku wykorzystujemy świece oraz latarki (czołówki). Wodę czerpiemy ze źródła, które zlokalizowane jest w odległości około 7 min. pieszo od bacówki. Myjemy się w miednicy. Ubikacja jest w postaci wychodka na zewnątrz bacówki.

Posiłki przygotowujemy wspólnie, gotując na piecu opalanym drewnem, które na bieżąco uzupełniamy chrustem z lasu. Opieramy się wyłącznie na produktach roślinnych (dieta wegańska), niskoprzetworzonych, bezcukrowych, lokalnego pochodzenia. Nie stosujemy kawy oraz herbaty. Zamiast tego pijemy zioła (dziurawiec, mięta, melisa).
Konieczne jest zabranie własnego śpiwora i karimaty, a także latarki (czołówki). W bacówce, o powierzchni około 30 m kw. (parter i poddasze plus dodatkowo taras) znajduje się łóżko oraz dwa dwuosobowe materace.
W czasie pobytu uczestnicy zobowiązują się do niekorzystania z telefonów komórkowych oraz innych urządzeń elektronicznych.

#### Czas:

Zajęcia rozpoczynają się w poniedziałek o 15.00 obiadem, a kończą w niedzielę śniadaniem i podsumowaniem o godzinie 12.00.

#### Ramowy program dnia:

8.00 – 8.45 Powitanie Słońca. Medytacja  
8.45 – 9.45 Śniadanie  
9.45 – 10.30 Prace porządkowe  
10.30 -13.30 Zajęcia  
13.30 – 16.00 Obiad  
16.00 – 19.00 Zajęcia  
19.00 – 20.00 Kolacja  
20.00 – 21.00 Konsultacje indywidualne. Czas własny  
21.00 – 22.30 Ognisko. Krąg zamykający dzień  

#### Program – tematy poszczególnych dni:

Poniedziałek: Wprowadzenie. Zasady pracy i pobytu.  
Wtorek: Moja relacja ze światem. Kim jestem.  
Środa: Uważność. Ciało. Relacja z samym sobą.  
Czwartek: Praca z pasją. Pieniądze.  
Piątek: Bliskie związki.  
Sobota: Przyroda. Dzikość. Duchowość.  
Niedziela: Zamknięcie i podsumowanie. Jak zmienić swoje życie?  

#### Cena:

1800 zł, w tym program, pobyt w bacówce i wyżywienie (wspólnie przygotowywane posiłki).

#### Dojazd:

Samochodem można dojechać do Grywałdu, a z centrum wsi skierować się na ul. Wymyśle, do końca drogi. Brakuje tam miejsca do parkowania, ale można indywidualnie umówić się z gospodarzem i zostawić u niego samochód.

Transportem publicznym dojazd do Nowego Targu, a stamtąd busem w kierunku Szczawnicy. Wysiąść należy na przystanku Grywałd Skrzyżowanie. Stamtąd do wsi i dalej do przysiółka Wymyśle. Pieszo to około 40 min. drogi.

#### Termin warsztatu:

czerwiec 2022

#### Zgłoszenia i dodatkowe informacje:

Pod adresem kulik@us.edu.pl lub telefonicznie 502 868 412. Warunkiem udziału w grupie jest wpłacenie zaliczki w wysokości 200 zł – najpóźniej 2 tygodnie przed warsztatem na konto Fundacji klub Myśli Ekologicznej z tytułem „Tydzień dla równowagi”.

#### Prowadzący:

Ryszard Kulik – doktor psychologii, trener II stopnia rekomendowany przez Polskie Towarzystwo Psychologiczne (nr rekomendacji 253). Posiada ponad dwudziestopięcioletnie doświadczenie w prowadzeniu grup, przede wszystkim treningów interpersonalnych. Od 2008 roku zaangażowany w przygotowywanie programów szkół trenerów I i II stopnia oraz prowadzenie warsztatów i treningów w ramach tych szkół. W latach 1990 – 2013 prowadził zajęcia dydaktyczne oraz badania naukowe na Uniwersytecie Śląskim głównie w obszarze psychologii społecznej, psychologii środowiskowej i psychologii religii.

Od ponad dwudziestu lat zaangażowany w prowadzenie edukacji ekologicznej i działalność społeczną związaną z ochroną przyrody. Współpracuje z takimi organizacjami jak Pracownia na rzecz Wszystkich Istot, Klub Gaja, Centrum Szkoleń i Rozwoju Osobistego Meritum, Ośrodek Działań Ekologicznych „Źródła”. Laureat nagród „Zielony Czek” Wojewódzkiego Funduszu Ochrony Środowiska i Gospodarki Wodnej w Katowicach oraz „Dobromir roku 2013” Ekologicznego Kongresu Gospodarczego.

Autor książek i artykułów poświęconych relacji człowiek – przyroda, m.in. „Odkrywanie natury. Praktyka głębokiej ekologii”, „Stąpając mocno po ziemi”, czy „Człowiek wobec natury. Psychologia ochrony przyrody”. Publicysta i członek redakcji miesięcznika „Dzikie Życie”.

W swojej działalności czerpie inspirację przede wszystkim z bliskiego kontaktu z dziką przyrodą, psychologii humanistycznej oraz filozofii głębokiej ekologii.