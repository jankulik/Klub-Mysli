---
title: "Szkoła Integralnej Ekopsychologii"
date: 2022-01-01
image: "/images/warsztaty4.jpg"
description: "SIE to pierwszy i jedyny w Polsce kurs integralnej ekopsychologii: podejścia, które łączy działanie na rzecz przyrody i świata z procesem wewnętrznej przemiany na poziomie wiedzy, emocji i świadomości. Naszą troską obejmujemy człowieka wraz z jego otoczeniem społecznym i przyrodniczym."
---

#### Dla kogo jest SIE?

SIE jest dla osób, którym leży na sercu dobro planety, wszystkich istot, w tym człowieka. Jest dla tych, którzy chcą od życia czegoś więcej, poszukują głębszego sensu, możliwości integralnego rozwoju, odkrywania siebie w pełniejszym wymiarze. W szczególności zaś dla psychologów, terapeutów, trenerów pracujących z ludźmi i pragnących poszerzyć swój przekaz o elementy związane z naturą. Także dla aktywistów szukających głębszej motywacji do własnych działań oraz chcących uniknąć syndromu wypalenia. Dla edukatorów, wychowawców, nauczycieli poszukujących inspiracji dla własnej pracy.

SIE jest dla tych, którzy tęsknią za pięknym, pełnym życiem w głębokim połączeniu z Ziemią, innymi istotami ludzkimi i pozaludzkimi.

#### Na czym polega integralne podejście SIE?

Program SIE opiera się na holistycznej wizji rzeczywistości. Łączymy ciało, emocje, zachowania i ducha. To wszystko zanurzone jest w kontekście środowiska naturalnego, innych istot, żywiołów i całej planety.

Filarami integralnej ekopsychologii są: akademicka ekologia, fizyka kwantowa, głęboka ekologia, psychologia humanistyczna i transpersonalna. Czerpiemy również inspirację z tradycyjnych kultur Indian Ameryki Północnej i Słowian.

#### Jakimi metodami pracujemy w SIE?

Korzystamy z metod aktywnych opartych na osobistym doświadczeniu. Dzielimy się nim w małej grupie (10-15 osób). Unikamy pracy zdalnej i spotkań online. Kładziemy nacisk na bezpośredni kontakt z drugim człowiekiem oraz otaczającą rzeczywistością plus zmysłowe doświadczanie: dotykanie, widzenie, słyszenie, smakowanie i wąchanie.

Korzystamy z takich narzędzi jak: psychodrama, gra, ruch, praca z ciałem, medytacja, wizualizacja, interaktywny wykład, praca z tekstem, rozmowa, śpiew i taniec.
Część zajęć prowadzimy w terenie.

#### Co oferujemy?

- 12 weekendowych zjazdów, w tym dwa dłuższe.
- 224 godziny zajęć z bogactwem treści i osobistych doświadczeń.
- Wsparcie doświadczonych trenerów. Materiały szkoleniowe po każdym warsztacie.
- Pobyt w pięknym miejscu: ośrodek Źródło zlokalizowany w Beskidzie Makowskim, w otoczeniu gór, lasów, łąk i jeziora.
- Okazję do budowania wspólnoty z innymi uczestnikami.
- Certyfikat ukończenia kursu z opisem treści.

#### Jakich korzyści możesz oczekiwać?

Dzięki uczestnictwu w SIE:
- rozwiniesz umiejętności kontaktu ze sobą, własnym ciałem i emocjami,
- poprawisz swoje relacje z ludźmi,
- nauczysz się lepiej radzić sobie z cierpieniem,
- odkryjesz pełniejszy wymiar własnego człowieczeństwa,
- przełamiesz lęki związane z kontaktem z przyrodą,
- spojrzysz nowymi oczami na fenomen życia,
- docenisz rolę swojej wrażliwości do działań na rzecz planety,
- poznasz, w jaki sposób pracować z innymi w wymiarze ekoedukacji/ekoterapii,
- pogłębisz swoją relację z przyrodą,
- rozwiniesz w sobie aktywną nadzieję jako sposób radzenia sobie wobec zagrożeń środowiskowych.

#### Program SIE:

1. **Trening interpersonalny na procesie.** 40 godz. Prowadzenie: Ryszard Kulik; kotrenerka: Barbara Wojtaszek

 Trening jest metodą uczenia się umiejętności psychospołecznych w oparciu o relacje interpersonalne w grupie. Służy wzajemnemu poznaniu się, integracji, rozwijaniu umiejętności komunikacji i współpracy, radzeniu sobie z emocjami w sytuacji konfliktu. Trening jest też okazją doświadczenia jak działa proces grupowy, a szerzej naturalny proces posiadający wewnętrzną mądrość. To początek naszej drogi i kapitał doświadczeń pomocny na kolejnych etapach kursu.

2. **Proces grupowy – proces naturalny.** Podstawa Natury; Natura Podstawy. Krótka teoria wszystkiego. Omówienie doświadczenia treningowego. 16 godz. Prowadzenie: Ryszard Kulik; kotrenerka: Barbara Wojtaszek

 Warsztat służy omówieniu doświadczenia treningu interpersonalnego w oparciu o paradygmat procesu. To stanowi punkt wyjścia do odkrywania natury rzeczywistości – integralnego charakteru wszystkich zjawisk. Będziemy dociekać jak działa przyroda i człowiek, jak układać się z rzeczywistością, by nasze życie było bardziej harmonijne i pełniejsze.

3. **Tajemnica życia. Ekologia naukowa jako filar ekopsychologii.** 16 godz. Prowadzenie: Piotr Skubała.

 Warsztat przybliża naukową perspektywę życia na naszej Planecie. Naukowa ekologia kreśli fascynujący obraz życia, dzięki któremu możemy odkrywać kim naprawdę jesteśmy. Będziemy zgłębiać tematykę relacji w ekosystemach i powiązań między żywymi organizmami. Poznamy prawa ekologii oraz przyjrzymy się sobie w sposób, który bywa tyleż fascynujący co szokujący. Odkrywanie natury jest jednocześnie odkrywaniem samego siebie.

4. **Jaźń ekologiczna.** 16 godz. Prowadzenie: Ryszard Kulik; kotrenerka: Barbara Wojtaszek

 Warsztat służy poszerzaniu własnej tożsamości i świadomości. Podstawowym pytaniem, z którym będziemy pracować jest: „kim jestem?” Poszukując odpowiedzi na to pytanie będziemy zrzucać kolejne pokłady iluzji docierając do samej istoty tego, kim jesteśmy. Jaźń ekologiczna jest centralną kategorią w ekopsychologii, jest kluczem do uwolnienia się od ciasnego gorsetu ego.

5. **Raport o stanie świata. Praca z trudnymi emocjami.** 16 godz. Prowadzenie: Piotr Skubała, Ryszard Kulik

 Warsztat składa się z dwóch części. Pierwsza poświęcona jest analizie sytuacji w jakiej znajduje się obecnie ludzkość oraz planeta. Jaka jest kondycja życia na Ziemi? Co się dzieje z klimatem? Co zagraża ludzkiej cywilizacji? Przyglądając się objawom kryzysu pojawiają się w nas różnorodne emocje. Jak reagujemy na te informacje? Jak radzić sobie z trudnymi emocjami? Temu poświęcona będzie druga część warsztatu.

6. **Syndrom oddzielenia. Głęboka diagnoza kryzysu środowiskowego i psychologicznego.** 16 godz. Prowadzenie: Ryszard Kulik; kotrenerka: Barbara Wojtaszek

 Oddzielenie jest podstawową kategorią w refleksji ekopsychologicznej. Stanowi najbardziej podstawowy wzorzec będący przyczyną wszystkich negatywnych zjawisk we współczesnym świecie. W trakcie warsztatu będziemy odkrywać źródła oddzielenia, jego przejawy i formy. Ta diagnoza oraz jej przyczyny pomogą określić kierunki pracy zarówno na planie osobistego rozwoju, jak i pracy ze światem.

7. **Praca z syndromem oddzielenia. Trening uważności.** 16 godz. Prowadzenie: Emilia Ślimko

 Uważność, to podstawowe narzędzie utrzymywania kontaktu z rzeczywistością. W tym znaczeniu jest praktyką przekraczania oddzielenia. Trening uważności jest też sposobem na rozwijanie umiejętności uspokajania umysłu, redukcji stresu i napięcia, radzenie sobie z trudnymi sytuacjami. Bycie w kontakcie, doświadczanie „tu i teraz” ze świadomością tego, co dzieje się w naszych umysłach, emocjach, ciałach i otoczeniu pozwala pełniej żyć i cieszyć się zwykłą codziennością. W czasie zajęć będziemy uczyć się technik rozluźniania ciała, dostrzegania i rozumienia uczuć, emocji, pogłębiać akceptację tego, kim jesteśmy.

8. **Praca z syndromem oddzielenia. Dzika przyroda jako najważniejszy nauczyciel. Wyprawa po wizje.** 16 godz. Prowadzenie: Ryszard Kulik; kotrenerka: Barbara Wojtaszek

 Warsztat zaplanowany jest w całości w przyrodzie. Podczas przebywania w lesie, na łące, nad rzeką spotykamy na swej drodze różnorodnych nauczycieli. Każdy z nich może nas czegoś nauczyć. Takim nauczycielem jest też ciemność. Pozwala spotkać się ze swoimi lękami. Samotne przebywanie w lesie, w nocy może być ważnym doświadczenie spotkania ze sobą, ale też pozwala oswoić dzikość przyrody bez ingerowania w nią. Samotny, bliski kontakt z przyrodą otwiera na głęboki przekaz, który może być źródłem ważnej inspiracji czy wglądu.

9. **Praca z syndromem oddzielenia. Ekopsychologiczna i integralna edukacja.** 16 godz. Prowadzenie: Ryszard Kulik; kotrenerka: Barbara Wojtaszek

 Jednym ze sposobów przekraczania oddzielenia jest ekopsychologiczna i integralna edukacja. W trakcie warsztatu będziemy pracować nad sposobami docierania do innych ludzi: dzieci, młodzieży dorosłych, by gotowi byli porzucić destrukcyjne wzorce zachowań. Jak prowadzić taką edukację, jakich narzędzi używać? Jak radzić sobie z trudnymi sytuacjami?

10. **Praca z syndromem oddzielenia. Ekopsychologiczna i integralna terapia. 10 kroków dla Natury.** 16 godz. Prowadzenie: Ryszard Kulik; kotrenerka: Barbara Wojtaszek

 Kolejnym sposobem przekraczania oddzielenia jest ekopsychologiczna i integralna terapia. Kontakt z przyrodą ma funkcje terapeutyczne, które wciąż są w niewystarczającym stopniu wykorzystywane w pracy z ludzkimi problemami. Na czym polega ekoterapia, jak ją stosować? Czy może być antidotum na wszelkie ludzkie bolączki? W czasie warsztatu poznamy też terapeutyczną procedurę „10 kroków dla Natury” wzorowaną na 12 krokach AA.

11. **Głęboka adaptacja.** 16 godz. Prowadzenie: Emilia Ślimko

 Na warsztacie wspólnie będziemy zgłębiać, czym jest dla nas głęboka adaptacja do kryzysu klimatycznego. Jesteśmy świadkami globalnej zmiany klimatu, która wpłynie na sposób życia miliardów ludzi. Naszym celem jest poszukiwanie nowych możliwości działania. Będzie to bezpieczna przestrzeń dla wyrażenia emocji i refleksji, nawigacji przez 4 główne pytania Agendy, poznania narzędzi, które pozwalają z odpowiedzialnego miejsca spojrzeć na życie i świat dookoła oraz odkrywać nowe możliwości we współpracy z innymi.

12. **Aktywna nadzieja. Ku nowej rzeczywistości. Podsumowanie kursu.** 24 godz. Prowadzenie: Ryszard Kulik; kotrenerka: Barbara Wojtaszek

 Warsztat podsumowujący cykl SIE jest okazją do pracy nad motywacją do działań we własnej przestrzeni życia. Będziemy zgłębiać czym jest aktywna nadzieja, która mimo kryzysu środowiskowego i ryzyka załamania się cywilizacji pozwala nam robić swoje i kultywować piękne życie. Co możemy, co chcemy zrobić z tym, co wiemy i jak doświadczamy świata? Jakie zasoby pozwalają nam iść naprzód mimo przeciwności? Jak radzić sobie z beznadzieją, poczuciem frajerstwa i apatią? Jak możemy wspólnie działać na rzecz lepszego świata? To ważne pytania, które będą nas prowadzić drogą aktywnej nadziei.

#### Prowadzący:

**Ryszard Kulik –** doktor psychologii, trener rekomendowany przez Polskie Towarzystwo Psychologiczne (rekomendacja II st.). Od 30 lat zaangażowany w prowadzenie grup w ramach edukacji psychologicznej i ekologicznej. Specjalizuje się w prowadzeniu treningów interpersonalnych na procesie, grup w obszarze ekopsychologii i głębokiej ekologii. Jego misją jest towarzyszenie człowiekowi w procesie przekraczania oddzielenia od samego siebie, innych ludzi i przyrody. Autor książek dotyczących relacji człowiek – natura, w których łączy perspektywę psychologiczną, duchowa i ekologiczną, m.in. „Odkrywanie natury”, „Stąpając mocno po Ziemi”, czy „Człowiek wobec natury”. Członek redakcji miesięcznika „Dzikie Życie”; regularnie publikuje swoje eseje również w Gazecie Wyborczej. Laureat nagród: „Zielony Czek”, „Dobromir roku 2013” Ekologicznego Kongresu Gospodarczego, „Ekolaur 2019” Polskiej Izby Ekologii i Konkursu POP Science Festiwalu Nauki 2020. Zapalony rowerzysta i włóczykij; miłośnik dzikości i prostego życia poza głównym nurtem cywilizacji. Najwięcej o sobie i świecie nauczył się przebywając samotnie w dzikich miejscach oraz śpiąc w lesie, pod gołym niebem.

**Piotr Skubała –** profesor nauk biologicznych na Wydziale Nauk Przyrodniczych Uniwersytetu Śląskiego. Ekolog, akarolog (zajmuje się ekologią i systematyką roztoczy Oribatida), autor 145 artykułów naukowych,
47 monografii lub rozdziałów w monografiach, 38 komunikatów naukowych oraz 135 artykułów
popularnonaukowych. Etyk środowiskowy, edukator ekologiczny, działacz na rzecz ochrony przyrody; aktywista klimatyczny, lider Climate Reality Foundation Ala Gore’a, „ethic expert” w Komisji Europejskiej w Brukseli (program HORIZON 2020), członek komisji ds. GMO i GMM przy Ministrze Środowiska (2014-2019), stały współpracownik miesięczników AURA. Ochrona Środowiska i Dzikie Życie, współorganizator Festiwalu Kultury Ekologicznej „Zielono Mi”, organizator i współprowadzący spotkania Klubu Myśli Ekologicznej.

**Emilia Ślimko –** od 2008 roku zaangażowana jest w działania organizacji pozarządowych związanych z edukacją ekologiczną oraz globalną. Zajmuje się tematami zmian klimatu, odpowiedzialnej konsumpcji, sprawiedliwej transformacji oraz Agendą Głębokiej Adaptacji do kryzysu klimatycznego. Prowadzi warsztaty, szkolenia dla młodzieży i dorosłych, instytucji publicznych i firm. Autorka publikacji edukacyjnych, edukatorka klimatyczna, aktywistka ekologiczna. Współzałożycielka Fundacji Otwarty Plan, zajmującej się tematyką zrównoważonego miasta. Jest trenerką medytacji uważności (mindfulness), certyfikowaną w Mindfulness Association UK, trenerką umiejętności miękkich z zakresu komunikacji i rozwoju osobistego w tradycji Possibility Management. Uczestniczy w rozwoju różnych inicjatyw ekologicznych i społecznych, w tym Osady Możliwości. Jest inicjatorką i członkinią wrocławskiej grupy Głębokiej Adaptacji. Ukończyła psychologię na Uniwersytecie Jagiellońskim.

**Barbara Ewa Wojtaszek –** kiedyś nauczycielka języków polskiego i angielskiego, dzisiaj edukatorka ekologiczna, absolwentka Szkoły Trenerów Meritum w Katowicach, aktywistka Śląskiego Ruchu Klimatycznego. W CV ma także pełnienie funkcji prezeski zarządu Fundacji Szczęśliwi Bez Cukru w Warszawie i wieloletnią pracę wychowawczą z dziećmi i młodzieżą w ramach Związku Harcerstwa Polskiego. Fascynuje ją integrowanie obszarów umysł – ciało – emocje – duch. Praktykuje holistyczne podejście do życia łączące zdrowe jedzenie (dobre dla ludzi i dla planety), pracę z ciałem w duchu lowenowskiej przyjemności, pozwalanie sobie na wrażliwość i odczuwanie całego koła emocji oraz doświadczanie zarówno relaksu jak i dyskomfortu na łonie przyrody. Prowadzi fanpejdż Klimatyczna Kuchnia na Facebooku.

#### Ile to kosztuje?

Koszt całego kursu w 2022r. to 5500 zł. Dla osób, które zapiszą się do 15 października 2021 zniżka 500 zł! Bezzwrotna zaliczka gwarantująca miejsce w SIE 2022 to 500 zł płatne na konto Fundacji Klub Myśli Ekologicznej. Wystawiamy faktury.

Płatność można rozłożyć na raty: Pierwszą ratę w wysokości 1500 zł należy wpłacić przed 1. zjazdem. Pokrywa ona koszty pierwszego i ostatniego zjazdu, które są obowiązkowe. Pozostałe raty w wysokości 300 lub 350 zł należy wpłacać co miesiąc przed kolejnymi warsztatami (10 rat). Dodatkowo koszt pobytu w ośrodku to 30 zł na dobę. Składka na jedzenie to 30 zł na dzień.

#### Zgłoszenia:

kulik@us.edu.pl tel. 502 868 412